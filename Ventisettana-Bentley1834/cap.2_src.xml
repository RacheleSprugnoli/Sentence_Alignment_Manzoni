<?xml version="1.0" encoding="UTF-8" standalone="no"?>
<text>
<p id="1">
<s id="1:1">Si narra che il principe di Condè dormì profonda mente la notte che precesse alla giornata di Rocroi: ma, in prima egli era molto affaticato; secondaria mente aveva già dati tutti i provvedimenti necessariie statuito ciò che dovesse fare al mattino.</s>
<s id="1:2">Don Abbondio invece non sapeva altro ancora se non che il do mani sarebbe giorno di battaglia; quindi una gran parte della notte fu spesa in consulte angosciose.</s>
<s id="1:3">Non tener conto della intimazione ribalda, nè delle minacce, e fare il matrimonio, era un partito che egli non volle nemmen porre in deliberazione.</s>
<s id="1:4">Confidare a Renzo l'occorrente, e cercare con lui qualche mezzo… Dio liberi!</s>
<s id="1:5">«Non si lasci scappar parola... altrimenti… ehm!» aveva detto un di quei bravi, e al sentirsi rimbombare quell'ehm! nella mente don Abbondio, non che pensare a trasgredire una tal legge, ma si pentiva anche dell'aver ciarlato con Perpetua.</s>
<s id="1:6">Fuggire?</s>
<s id="1:7">Dove?</s>
<s id="1:8">E poi?</s>
<s id="1:9">Quanti impacci, e quanti conti da rendere!</s>
<s id="1:10">Ad ogni partito che rifiutava, il poveretto si volgeva sull'altro lato.</s>
<s id="1:11">Il partito che gli parve migliore fu di guadagnar tempo, dando ciance a Renzo.</s>
<s id="1:12">Gli sovvenne a proposito, che pochi giorni mancavano al tempo proibito per le nozze, – e se posso tenere a bada per questi pochi giorni quel ragazzone, ho poi due mesi per me; e in due mesi e' può nascere di gran cose. – </s>
<s id="1:13">Ruminò pretesti da porre in campo; e benchè gli paressero un po' leggieri, pure si andava rassicurando col pensiero che l'autorità sua gli avrebbe fatti parere di giusto peso, e che la sua antica esperienza gli darebbe gran vantaggio sur un giovanetto ignorante. –</s>
<s id="1:14">Vedremo, diceva tra sè: egli pensa all'amorosa; ma io penso alla pelle: il più interessato son io, lasciando stare ch'io sono il più accorto: Figliuol caro, se tu ti senti il bruciore addosso, non so che dire; ma io non voglio andarne di mezzo. –</s>
<s id="1:15">Fermato così un po' l'animo ad una deliberazione, potè finalmente chiuder occhio: ma che sonno! che sogni!</s>
<s id="1:16">Bravi, don Rodrigo, Renzo, viottoli, rupi, fughe, inseguimenti, grida, schioppettate.</s>
<s id="1:17">Il primo svegliarsi dopo una sciagura, e in un impaccio, è un momento molto amaro.</s>
<s id="1:18">La mente appena risentita ricorre alle idee abituali della vita tranquilla antecedente; ma il pensiero del nuovo stato di cose le si affaccia tosto sgarbatamente; e il dispiacere ne è più vivo in quel paragone istantaneo.</s>
<s id="1:19">Assaporato dolorosamente questo momento, don Abbondio ricapitolò tosto i suoi disegni della notte, si confermò in essi, gli ordinò meglio, si alzò, e stette aspettando Renzo, con timore e ad un tempo con impazienza.</s>
<s id="1:20">Lorenzo, o come tutti lo chiamavano Renzo non si fece molto aspettare.</s>
<s id="1:21">Appena gli parve ora da potersi presentare al curato senza indiscrezione, vi andò colla lieta pressa d'un uomo di vent'anni che debbe in quel giorno sposare quella ch'egli ama.</s>
<s id="1:22">Era egli fino dall'adolescenza rimasto privo dei parenti, ed esercitava la professione di filatore di seta, ereditaria, per dir così, nella sua famiglia; professione negli anni indietro assai lucrosa, allora già in decadimento, ma non però al segno che un abile operaio non potesse cavarne di che vivere onestamente.</s>
<s id="1:23">Il lavoro andava di giorno in giorno scemando, ma l'emigrazione continua dei lavoranti attirati negli stati vicini da promesse, da privilegi e da grosse paghe, faceva sì che non ne mancasse ancora a quelli che rimanevano in paese.</s>
<s id="1:24">Oltracciò possedeva Renzo un poderetto che faceva lavorare e lavorava egli stesso nel tempo in cui era disoccupato dal filatoio, di modo che nella sua condizione poteva dirsi agiato.</s>
<s id="1:25">E quantunque quell'anno fosse più scarso ancora degli antecedenti, e già si cominciasse a provare una vera carestia, pure egli, che da quando aveva posto gli occhi addosso a Lucia, era divenuto massaio, si trovava fornito bastantemente di scorte, e non aveva a piatire il pane.</s>
<s id="1:26">Comparve dinanzi a don Abbondio, in gran gala, con piume di vario colore al cappello, col suo pugnale del bei manico nella taschetta delle brache, con una certa aria di festa e nello stesso tempo di braverìa comune allora anche agli uomini i più quieti.</s>
<s id="1:27">L'accoglimento incerto e misterioso di don Abbondio fece un contrapposto singolare coi modi gioviali e risoluti del giovinotto. –</s>
<s id="1:28">Che abbia qualche pensiero pel capo, argomentò Renzo tra sè, poi disse: «son venuto, signor curato, per sapere a che ora le convenga che noi ci troviamo in chiesa.»</s>
<s id="1:29">«Di che giorno volete parlare?»</s>
<s id="1:30">«Come, di che giorno? non si ricorda ella che oggi è il giorno stabilito?»</s>
<s id="1:31">«Oggi?» replicò don Abbondio, come se ne sentisse parlare per la prima volta.</s>
<s id="1:32">«Oggi, oggi... abbiate pazienza, ma oggi non posso.» </s>
<s id="1:33">«Oggi non può! che cosa è accaduto?»</s>
<s id="1:34">«Prima di tutto non mi sento bene, vedete.»</s>
<s id="1:35">«Me ne spiace; ma quello ch'ella ha da fare è cosa di sì poco tempo e di sì poca fatica...»</s>
<s id="1:36">«E poi, e poi, e poi...»</s>
<s id="1:37">«E poi che cosa, signor curato?»</s>
<s id="1:38">«E poi c'è degli imbrogli.»</s>
<s id="1:39">«Degl'imbrogli? che imbrogli ci ponno essere?» </s>
<s id="1:40">«Bisognerebbe essere nei nostri panni, per conoscere quanti impicci c'è in queste materie, quanti conti da rendere.</s>
<s id="1:41">Io sono troppo dolce di cuore, non penso che a tor via gli ostacoli, a facilitare tutto, a far le cose secondo il piacere altrui: e trascuro il mio dovere, e poi mi toccano dei rimproveri, e peggio.»</s>
<s id="1:42">«Ma, col nome del cielo, non mi tenga così sulla corda, e mi dica una volta che cosa c'è.»</s>
<s id="1:43">«Sapete voi quante e quante formalità sono necessarie per fare un matrimonio in regola?»</s>
<s id="1:44">«Bisogna ben ch'io ne sappia qualche cosa,» disse Renzo cominciando ad alterarsi, «poichè ella me ne ha già rotta bastantemente la testa questi giorni addietro.</s>
<s id="1:45">Ma ora non s'è egli sbrigato ogni cosa? non s'è fatto tutto ciò che si aveva da fare?»</s>
<s id="1:46">«Tutto, tutto, pare a voi: perchè, abbiate pazienza, la bestia son io, che trascuro il mio dovere, per non far penare la gente.</s>
<s id="1:47">Ma ora... basta, so quel ch'io dico.</s>
<s id="1:48">Noi poveri curati siamo tra l'ancudine e il martello: voi impaziente, vi compatisco, povero giovane, e i superiori… basta, non si può dir tutto.</s>
<s id="1:49">E noi siamo quegli che ne andiamo di mezzo.»</s>
<s id="1:50">«Ma mi spieghi una volta che cosa è quest'altra formalità che s'ha da fare, come ella dice; e la sarà subito fatta.»</s>
<s id="1:51">«Sapete voi quanti sieno gl'impedimenti dirimenti?»</s>
<s id="1:52">«Che vuol ella ch'io sappia d'impedimenti?»</s>
<s id="1:53">«Error, conditio, votum, cognatio, crimen, Cultus disparitas, vis, ordo… </s>
<s id="1:54">Si sis affinis…»</s>
<s id="1:55">«Si piglia ella giuoco di me?</s>
<s id="1:56">Che vuol'ella ch'io faccia del suo latinorum?»</s>
<s id="1:57">«Dunque, se non sapete le cose, abbiate pazienza, e rimettetevene a chi le sa.»</s>
<s id="1:58">«Orsù!...»</s>
<s id="1:59">«Via, caro Renzo, non andate in collera, ch'io son pronto a fare... tutto quello che dipende da me.</s>
<s id="1:60">Io, io vorrei vedervi contento; vi voglio bene io.</s>
<s id="1:61">Eh!... quando penso che stavate così bene; che cosa vi mancava?</s>
<s id="1:62">Vi è venuto il grillo di maritarvi...»</s>
<s id="1:63">«Che discorsi son questi, signor mio?» proruppe Renzo, con un volto tra l'attonito ed il collerico.</s>
<s id="1:64">«Dico per dire, abbiate pazienza, dico per dire.</s>
<s id="1:65">Vorrei vedervi contento.» </s>
<s id="1:66">«In somma...»</s>
<s id="1:67">«In somma, fìgliuol caro, io non ci ho colpa; la legge non l'ho fatta io, e prima di conchiudere un matrimonio, noi siamo proprio obbligati a fare molte e molte ricerche, per assicurarci che non vi sieno impedimenti.»</s>
<s id="1:68">«Mo via, mi dica una volta che impedimento è sopravvenuto?»</s>
<s id="1:69">«Abbiate pazienza, non son cose da potersi diciferare così su due piedi.</s>
<s id="1:70">Non ci sarà niente, così spero; ma nè più nè meno, queste ricerche noi le dobbiamo fare.</s>
<s id="1:71">Il testo è chiaro e lampante: antequam matrimonium denunciet…»</s>
<s id="1:72">«Le ho detto che non voglio latino.»</s>
<s id="1:73">«Ma bisogna pure che io vi spieghi...»</s>
<s id="1:74">«Ma non le ha già fatte queste ricerche?»</s>
<s id="1:75">«Non le ho fatte tutte, come avrei dovuto, vi dico.»</s>
<s id="1:76">«Perchè non le ha fatte in tempo? perchè dirmi che tutto era finito? perchè aspettare...»</s>
<s id="1:77">«Ecco! mi rimproverate la mia troppa bontà.</s>
<s id="1:78">Ho facilitato ogni cosa per servirvi più presto: ma... ma ora mi son venute... basta, so io.»</s>
<s id="1:79">«E che vorrebbe ella ch'io facessi?»</s>
<s id="1:80">«Che aveste pazienza per qualche giorno.</s>
<s id="1:81">Figliuol caro, qualche giorno non è poi l'eternità: abbiate pazienza.»</s>
<s id="1:82">«Per quanto?» – </s>
<s id="1:83">Siamo a buon porto, pensò tra sè don Abbondio; e con un tratto più manieroso che mai: «via,» disse: «in quindici giorni cercherò di fare...»</s>
<s id="1:84">«Quindici giorni! oh questa sì ch'è nuova!</s>
<s id="1:85">Si è fatto tutto ciò ch'ella ha voluto, si è fissato il giorno, il giorno arriva; e ora ella mi viene a dire che aspetti quindici giorni.</s>
<s id="1:86">Quindici...» ripigliò poi, con voce più alta e collerica, stendendo il braccio, e battendo il pugno nell'aria; e chi sa quale diavoleria egli avrebbe appiccata a quel numero, se don Abbondio, non l'avesse interrotto, prendendogli l'altra mano con una amorevolezza timida e premurosa: «via, via non vi alterate, per amor del cielo.</s>
<s id="1:87">Vedrò, cercherò se in una settimana...»</s>
<s id="1:88">«E a Lucia che debbo dire?»</s>
<s id="1:89">«Che è stato un mio sbaglio.»</s>
<s id="1:90">«E i discorsi del mondo?»</s>
<s id="1:91">«Dite pure che son io che ho fatto un marrone, per la troppa pressa, per troppo cuore: gettate tutta la colpa addosso a me.</s>
<s id="1:92">Posso parlar meglio? via, per una settimana.»</s>
<s id="1:93">«E poi, non ci sarà più altri impedimenti?»</s>
<s id="1:94">«Quando vi dico...» </s>
<s id="1:95">«Ebbene: starò cheto per una settimana; ma ritenga bene che, passata questa, non mi appagherò più di chiacchiere.</s>
<s id="1:96">Intanto la riverisco.»</s>
<s id="1:97">E così detto, se ne andò, facendo a don Abbondio un inchino meno profondo del solito, e lanciandogli un'occhiata più espressiva che riverente.</s>
<s id="1:98">Uscito poi nella strada, e camminando a malincuore verso la casa della sua promessa, in mezzo alla stizza, tornava con la mente su quel colloquio, e sempre più lo trovava strano.</s>
<s id="1:99">L'accoglienza fredda e impacciata di don Abbondio, quel suo parlare stentato insieme ed impaziente, quei due occhi grigi che, mentre egli parlava, erano sempre andati scappando qua e là, come se avessero paura d'incontrarsi con le parole che gli uscivano di bocca, quel farsi quasi nuovo del matrimonio così espressamente concertato, e sopra tutto quell'accennare sempre qualche gran cosa, non dicendo mai nulla di chiaro, tutte queste circostanze messe insieme facevano pensare a Renzo che ci fosse sotto un mistero diverso da quello che don Abbondio aveva voluto indicare.</s>
<s id="1:100">Stette il giovane in forse un momento di tornare indietro, per metterlo alle strette e farlo parlar più chiaro; ma levando gli occhi vide Perpetua che gli camminava dinanzi ed entrava in un orticello pochi passi distante dalla casa.</s>
<s id="1:101">Le diede una voce, ch'ella apriva lo sportello, studiò il passo, la raggiunse, la ritenne sull'uscio, e col disegno di scovare qualche cosa di più positivo, si fermò ad appiccare discorso con essa.</s>
<s id="1:102">«Buondì, Perpetua: io sperava che oggi saremmo stati allegri insieme.»</s>
<s id="1:103">«Ma! quel che Dio vuole, il mio povero Renzo.»</s>
<s id="1:104">«Fatemi un piacere: il signor curato mi ha impastocchiate certe ragioni che non ho potuto ben capire: spiegatemi voi meglio il perchè egli non può o non vuole maritarci oggi.»</s>
<s id="1:105">«Oh! vi par egli ch'io sappia i segreti del mio padrone?» – </s>
<s id="1:106">L'ho detto io, che c'era misterio sotto, pensò Renzo; e per tirarlo in luce, continuò: «Via, Perpetua, siamo amici; ditemi quel che sapete, aiutate un povero figliuolo.»</s>
<s id="1:107">«Mala cosa nascer povero, il mio caro Renzo.»</s>
<s id="1:108">«Gli è vero» ripigliò questi, sempre più confermandosi nei suoi sospetti, e cercando di accostarsi più alla quistione, «gli è vero; ma tocca egli ai preti di trattar male coi poveri?»</s>
<s id="1:109">«Sentite, Renzo; io non posso dir niente, perchè... non so niente; ma quello di che vi posso assicurare si è che il mio padrone non vuol far torto nè a voi nè a nessuno; e non ci ha colpa.»</s>
<s id="1:110">«Chi è dunque che ci ha colpa?» domandò Renzo, con un cotal atto trascurato, ma col cuor sospeso, e coll'orecchio all'erta.</s>
<s id="1:111">«Quando vi dico che non so niente...</s>
<s id="1:112">In difesa del mio padrone posso parlare; perchè mi fa male sentire che gli si dia cagione di voler far dispiacere a qualcheduno.</s>
<s id="1:113">Pover uomo! se pecca, è di troppa bontà.</s>
<s id="1:114">C'è bene a questo mondo dei birboni, dei prepotenti, degli uomini senza timor di Dio...» – </s>
<s id="1:115">Prepotenti! birboni! pensò Renzo: questi non sono i superiori.</s>
<s id="1:116">«Via,» diss'egli poi, nascondendo a stento l'agitazione crescente «via, ditemi chi è.»</s>
<s id="1:117">«Ah! voi vorreste farmi parlare; ed io non posso parlare, perchè... non so niente: quando non so niente, gli è come se avessi giurato di tacere.</s>
<s id="1:118">Potreste darmi la corda, che non mi cavereste nulla di bocca.</s>
<s id="1:119">Addio; egli è tempo perduto per tutti e due.»</s>
<s id="1:120">Così dicendo, entrò in fretta nell'orto, e chiuse lo sportello.</s>
<s id="1:121">Renzo, rispostole un saluto, tornò indietro pian piano, perchè al romore dei passi ella non s'avvedesse del cammino ch'egli prendeva; ma quando fu fuor del tiro delle orecchie della buona donna, studiò il passo; in un momento fu alla porta di don Abbondio, entrò, corse difilato al salotto dove lo aveva lasciato, ve lo trovò, e andò inverso lui con un tratto baldanzoso e con gli occhi arrovellati.</s>
<s id="1:122">«Eh! eh! che novità è questa?» disse don Abbondio.</s>
<s id="1:123">«Chi è quel prepotente,» disse Renzo colla voce d'un uomo che è risoluto di ottenere una risposta precisa: «chi è quel prepotente che non vuole ch'io sposi Lucia?»</s>
<s id="1:124">«Che? che? che?» barbugliò il povero sorpreso, con un volto fatto in un istante bianco e floscio come un cencio che esca allora allora del bucato.</s>
<s id="1:125">E pur barbugliando, spiccò un salto dal suo seggiolone, per lanciarsi alla porta.</s>
<s id="1:126">Ma Renzo che doveva aspettarsi quella mossa, e stava all'erta, vi balzò prima di lui, la chiuse, e si pose la chiave in tasca.</s>
<s id="1:127">«Ah! ah! parlerà ella ora, signor curato?</s>
<s id="1:128">Tutti sanno i fatti miei, fuori di me.</s>
<s id="1:129">Voglio saperli, per bacco, anch'io.</s>
<s id="1:130">Come si chiama colui?»</s>
<s id="1:131">«Renzo! Renzo! per carità, badate a quel che fate; pensate all'anima vostra.»</s>
<s id="1:132">«Penso che lo voglio sapere subito, sul momento.»</s>
<s id="1:133">E così dicendo pose, forse senza avvedersene, la mano sul manico del coltello che gli usciva dalla tasca.</s>
<s id="1:134">«Misericordia!» sclamò con voce fioca don Abbondio.</s>
<s id="1:135">«Lo voglio sapere.»</s>
<s id="1:136">«Chi v'ha detto?...»</s>
<s id="1:137">«No, no; non più rage.</s>
<s id="1:138">Parli chiaro e subito.»</s>
<s id="1:139">«Volete voi la mia morte?»</s>
<s id="1:140">«Voglio sapere ciò che ho ragione di sapere.»</s>
<s id="1:141">«Ma se parlo, son morto.</s>
<s id="1:142">Non mi ha da premere la mia vita?»</s>
<s id="1:143">«Dunque parli.»</s>
<s id="1:144">Quel «dunque» fu proferito con una tale energia, il volto di Renzo divenne così minaccioso, che don Abbondio non potè più nemmeno supporre la possibilità di disobbedire.</s>
<s id="1:145">«Mi promettete, mi giurate,» diss'egli, «di non parlarne con nessuno, di non dir mai...?»</s>
<s id="1:146">«Le prometto che faccio uno sproposito, se ella non mi dice subito subito il nome di colui.»</s>
<s id="1:147">A quel nuovo scongiuro don Abbondio, col volto, e con lo sguardo di chi ha in bocca le tanaglie del cavadenti, articolò: «don...»</s>
<s id="1:148">«Don?» ripetè Renzo, come per aiutare il paziente a proferire il resto; e stava curvo con l'orecchio chino su la bocca di lui, con le braccia tese e i pugni stretti indietro.</s>
<s id="1:149">«Don Rodrigo!» proferì in fretta il forzato, affoltando quelle poche sillabe, e radendo le consonanti, parte pel turbamento, parte perchè, rivolgendo pure quella poca attenzione che gli rimaneva libera, a fare una transazione tra le due paure, pareva che volesse sottrarre e fare scomparire la parola, nel punto stesso ch'era costretto a metterla fuori.</s>
<s id="1:150">«Ah cane!» urlò Renzo.</s>
<s id="1:151">«E come ha fatto?</s>
<s id="1:152">Che cosa le ha detto per...?»</s>
<s id="1:153">«Come eh?</s>
<s id="1:154">Come?» rispose con voce quasi sdegnosa don Abbondio, il quale dopo un così gran sagrificio, si sentiva in certo modo divenuto creditore.</s>
<s id="1:155">«Come eh?</s>
<s id="1:156">Vorrei che la fosse toccata a voi, come è toccata a me che non c'entro per nulla; che certamente non vi sarebbero rimasti tanti grilli in capo.»</s>
<s id="1:157">E qui si fece a dipingere con colori terribili il brutto incontro; e nel discorrere, accorgendosi sempre più d'una gran collera che aveva in corpo e che fino allora era stata nascosta ed involta nella paura, e veggendo nello stesso tempo che Renzo, tra la stizza e la confusione, stava immobile col capo basso, continuò allegramente: «Avete fatta una bella azione!</s>
<s id="1:158">Mi avete renduto un bel servigio!</s>
<s id="1:159">Un tiro di questa sorte ad un galant'uomo, al vostro curato, in casa sua! in luogo sacro!</s>
<s id="1:160">Avete fatta una bella faccenda!</s>
<s id="1:161">Per cavarmi di bocca il mio malanno, il vostro malanno! ciò che io vi nascondeva per prudenza, per vostro bene!</s>
<s id="1:162">E adesso mo che lo sapete? </s>
<s id="1:163">Vorrei vedere che mi faceste...!</s>
<s id="1:164">Per amor del cielo! </s>
<s id="1:165">Non si scherza.</s>
<s id="1:166">Non si tratta di torto o di ragione; si tratta di forza. </s>
<s id="1:167">E quando questa mattina io vi dava un buon parere... eh! subito nelle furie.</s>
<s id="1:168">Io aveva giudizio per me e per voi; ma come si fa?</s>
<s id="1:169">Aprite almeno; datemi la mia chiave.» </s>
<s id="1:170">«Posso aver fallato,» rispose Renzo con voce raumiliata verso don Abbondio, ma nella quale si sentiva il furore contra il nemico scoperto: «posso aver fallato; ma si ponga la mano al petto, e pensi se nel mio caso...»</s>
<s id="1:171">Così dicendo, egli s'era tratta la chiave di tasca e andava ad aprire.</s>
<s id="1:172">Don Abbondio gli tenne dietro, e mentre quegli girava la chiave nella toppa, se gli fece accanto, e con un volto serio ed ansioso, levandogli dinanzi agli occhi le tre prime dita della destra, come per aiutarlo anch'egli alla sua volta, «giurate almeno...» gli disse.</s>
<s id="1:173">«Posso aver fallato; e mi scusi,» rispose Renzo, volgendo l'imposta, e disponendosi ad uscire.</s>
<s id="1:174">«Giurate...» replicò don Abbondio, afferrandogli il braccio, con la mano tremante.</s>
<s id="1:175">«Posso aver fallato,» ripetè Renzo, sprigionandosi da lui; e partì in furia, troncando così la quistione, che al pari d'una quistione di letteratura o di filosofia o d'altro, avrebbe potuto durare dei secoli, giacchè ognuna delle parti non faceva che replicare il suo proprio argomento.</s>
<s id="1:176">«Perpetua!</s>
<s id="1:177">Perpetua!» gridò don Abbondio, dopo avere invano richiamato il fuggitivo.</s>
<s id="1:178">Perpetua non risponde: don Abbondio non sapeva più dove si fosse.</s>
<s id="1:179">È accaduto più d'una volta a personaggi di ben più alto affare che don Abbondio, di trovarsi in frangenti così fastidiosi, in tanta incertezza di partiti, che parve loro un ottimo ripiego porsi a letto con la febbre.</s>
<s id="1:180">Questo ripiego, don Abbondio non lo dovette andare a cercare, perchè gli si offerse da sè.</s>
<s id="1:181">La paura del giorno addietro, la veglia angosciosa della notte, la paura di giunta avuta pur allora, l'ansietà dell'avvenire, fecero l'effetto.</s>
<s id="1:182">Affannato e balordo si ripose egli sul suo seggiolone, cominciò a sentirsi qualche brivido nelle ossa, si guardava le ugne sospirando, e chiamava di tempo in tempo, con voce tremola e stizzosa: «Perpetua!»</s>
<s id="1:183">Ella giunse finalmente con un gran cavolo sotto il braccio, e con la faccia tosta, come se nulla non fosse stato.</s>
<s id="1:184">Risparmio al lettore i lamenti, le condoglienze, le accuse, le difese, i: «voi sola potete aver parlato,» e i: «non ho parlato,» tutti i garbugli in somma di quel colloquio.</s>
<s id="1:185">Basti dire che don Abbondio ordinò a Perpetua di sbarrar ben bene la porta, di non riporvi più il piede, e se alcuno bussasse, di rispondere dalla finestra che il curato s'era posto giù con la febbre.</s>
<s id="1:186">Salì poi lentamente le scale, dicendo ad ogni terzo scalino, «son servito», e si pose da vero a letto, dove noi lo lasceremo.</s>
<s id="1:187">Renzo intanto camminava a passo concitato verso casa, senza aver determinato quel che dovesse fare, ma con una smania addosso di far qualche cosa di strano e di terribile.</s>
<s id="1:188">I provocatori, i soperchianti, tutti coloro che in qualunque modo fanno torto altrui, sono rei non solo del male che commettono, ma del pervertimento ancora a cui portano gli animi degli offesi.</s>
<s id="1:189">Renzo era un giovane pacifico e alieno dal sangue, un giovane schietto e abborritore d'ogni insidia, ma in quei momenti il suo cuore non batteva che per l'omicidio, la sua mente non era occupata che a fantasticare un tradimento.</s>
<s id="1:190">Avrebbe voluto correre alla casa di don Rodrigo, afferrarlo pel collo, e... ma gli sovveniva ch'ella era come una fortezza, guernita di bravi al di dentro, e guardata al di fuori, che i soli amici e servitori ben conosciuti vi entravano liberamente, senza essere squadrati dal capo ai piedi; che un artigianello sconosciuto non vi porrebbe il piede senza un esame, e ch'egli sopra tutto... egli vi sarebbe forse troppo conosciuto.</s>
<s id="1:191">S'immaginava allora di prendere il suo archibugio, di appiattarsi dietro una siepe, aspettando se mai, se mai colui venisse a passare soletto; e internandosi con feroce compiacenza in quella immaginazione, si figurava di sentire una pedata, quella pedata, di alzar chetamente la testa; riconosceva lo scellerato, spianava l'archibugio, prendeva la mira, sparava, lo vedeva cadere e dare i tratti, gli lanciava una maledizione, e correva per la via del confine a mettersi in salvo.</s>
<s id="1:192">– E Lucia? –</s>
<s id="1:193">Appena questa parola si fu gittata a traverso di quelle bieche fantasie, i migliori pensieri ai quali era avvezza la mente di Renzo, v'entrarono in folla.</s>
<s id="1:194">Gli sovvenne degli ultimi ricordi dei suoi parenti, gli sovvenne di Dio, della Madonna e dei Santi, pensò alla consolazione che aveva tante volte provata del trovarsi senza delitti, all'orrore che aveva tante volte provato alla novella d'un omicidio; e si risvegliò da quel sogno di sangue, con ispavento, con rimorso, ed insieme con una specie di gioia di non aver fatto altro che immaginare.</s>
<s id="1:195">Ma il pensiero di Lucia, quanti pensieri traeva seco!</s>
<s id="1:196">Tante speranze, tante promesse, un avvenire così vagheggiato, e così tenuto sicuro, e quel giorno così sospirato!</s>
<s id="1:197">E come, con che parole annunziarle una tale novella?</s>
<s id="1:198">E poi, che partito prendere?</s>
<s id="1:199">Come farla sua, a dispetto della forza di quell'iniquo potente?</s>
<s id="1:200">E insieme a tutto questo, non un sospetto formato, ma un'ombra tormentosa gli passava ad ogni istante per la mente.</s>
<s id="1:201">Quella soperchieria di don Rodrigo non poteva esser mossa che da una sua brutale passione per Lucia.</s>
<s id="1:202">E Lucia?</s>
<s id="1:203">Che ella avesse dato a colui un menomo appicco, una più leggiera lusinga, non era un pensiero che potesse soggiornare un istante nella testa di Renzo.</s>
<s id="1:204">Ma ne era ella informata?</s>
<s id="1:205">Poteva colui avere conceputa quella infame passione senza che ella se ne avvedesse? </s>
<s id="1:206">Avrebbe egli spinte le cose tant'oltre, prima d'averla tentata in qualche modo?</s>
<s id="1:207">E Lucia non ne aveva mai detta una parola a lui, al suo promesso!</s>
<s id="1:208">Predominato da questi pensieri passò dinanzi alla sua casa che era posta nel mezzo del villaggio, e attraversatolo, si avviò a quella di Lucia che stava alla estremità opposta.</s>
<s id="1:209">Aveva quella casetta un picciol cortile dinanzi, che la separava dalla via, ed era cinto con un muretto.</s>
<s id="1:210">Renzo entrò nel cortile, e intese un misto e continuo gridìo che veniva da una stanza superiore. </s>
<s id="1:211">S'immaginò che sarebbero amiche e comari venute a far corteo a Lucia; e non si volle mostrare a quel mercato, con quella novella in corpo e sul volto.</s>
<s id="1:212">Una fanciulletta che si trovava nel cortile, gli corse incontro gridando: «lo sposo! lo sposo!»</s>
<s id="1:213">«Zitto, Bettina, zitto!» disse Renzo. </s>
<s id="1:214">«Vien qua; va su da Lucia, pigliala in disparte, e dille all'orecchio... ma che nessun senta, nè sospetti di nulla, ve'... dille che ho da parlarle, che l'aspetto nella stanza terrena, e che venga subito.»</s>
<s id="1:215">La fanciulletta salì in fretta le scale, lieta e superba d'avere una incumbenza segreta da eseguire.</s>
<s id="1:216">Lucia usciva in quel momento tutta attillata dalle mani della madre.</s>
<s id="1:217">Le amiche si rubavano la sposa, e le facevano forza perchè si lasciasse vedere; ed ella si andava schermendo con quella modestia un po' guerriera delle foresi, facendosi scudo alla faccia col gomito, chinandola sul busto, e aggrottando i lunghi e neri sopraccigli, mentre però la bocca si apriva al sorriso.</s>
<s id="1:218">I neri e giovanili capelli, spartiti al di sopra della fronte con una bianca e sottile dirizzatura, si ravvolgevano dietro il capo in cerchi moltiplici di trecce, trapunte da lunghi spilli d'argento che si scompartivano all'intorno quasi a guisa dei raggi d'un'aureola, come ancora usano le contadine del milanese.</s>
<s id="1:219">Intorno alla gola aveva un vezzo di granate alternate con bottoni d'oro a filigrana: portava un bei busto di broccato a fiori con le maniche separate e allacciate da bei nastri: una corta gonnella di filaticcio di seta a spesse e mnutissime pieghe, due calze vermiglie, due pianelle pur di seta a ricami.</s>
<s id="1:220">Oltre questo, che era l'ornamento particolare del dì delle nozze, Lucia aveva quello quotidiano d'una modesta bellezza, rilevata allora e accresciuta dalle varie affezioni che le si dipingevano sul volto: una gioia temperata da un turbamento leggiero, quel placido accoramento che si mostra ad ora ad ora sul volto delle spose, e senza scomporre la bellezza, le dà un carattere particolare.</s>
<s id="1:221">La picciola Bettina si cacciò nel crocchio, si accostò a Lucia, le fece intendere accortamente che aveva qualche cosa da comunicarle, e le disse la sua parolina all'orecchio.</s>
<s id="1:222">«Vado un momento e torno» disse Lucia alle donne, e scese in fretta.</s>
<s id="1:223">Al vedere la faccia mutata ed il portamento inquieto di Renzo, «che cosa c'è?» diss'ella, non senza un presentimento di terrore.</s>
<s id="1:224">«Lucia!» rispose Renzo, «per oggi, tutto è a monte; e Dio sa quando potremo esser marito e moglie.»</s>
<s id="1:225">«Che?» disse Lucia tutta smarrita.</s>
<s id="1:226">Renzo le narrò brevemente la storia di quel mattino: ella ascoltava con angoscia: e quando udì il nome di don Rodrigo, «ah!» sclamò, arrossando e tremando, «fino a questo segno!»</s>
<s id="1:227">«Dunque voi sapevate...?» disse Renzo.</s>
<s id="1:228">«Pur troppo!» rispose Lucia «ma a questo segno!»</s>
<s id="1:229">«Che cosa sapevate?»</s>
<s id="1:230">«Non mi fate ora parlare, non mi fate piangere.</s>
<s id="1:231">Corro a chiamare mia madre e a congedare le donne: bisogna che siamo soli.»</s>
<s id="1:232">Mentre ella partiva, Renzo susurrò: «non mi avete mai detto niente.»</s>
<s id="1:233">«Ah, Renzo!» rispose Lucia, rivolgendosi un momento, senza fermarsi.</s>
<s id="1:234">Renzo intese benissimo che il suo nome pronunziato in quel momento, con quel tuono, da Lucia, voleva dire: potete voi dubitare ch'io abbia taciuto se non per motivi giusti e puri?</s>
<s id="1:235">Intanto la buona Agnese (così si chiamava la madre di Lucia) messa in sospetto e in curiosità dalla parolina all'orecchio, e dallo sparire della figlia, era discesa a vedere che vi fosse di nuovo.</s>
<s id="1:236">La figlia la lasciò con Renzo, tornò alle donne ragunate, e componendo l'aspetto e la voce come meglio potè, disse: «il signor curato è ammalato; e oggi non si fa nulla.»</s>
<s id="1:237">Ciò detto, le salutò tutte in fretta e ridiscese. Le donne sfilarono, e si sparsero a raccontare l'accaduto e a verificare se don Abbondio era veramente ammalato.</s>
<s id="1:238">La verità del fatto troncò tutte le congetture che già cominciavano a brulicare nei loro cervelli e ad annunziarsi tronche e misteriose nelle loro parole.</s>
</p>
</text>
