<?xml version='1.0' encoding='UTF-8' standalone='no'?>
<text>
  <p id="1">
    <s id="1:1">Come un branco di segugi, dopo d'aver tracciata indarno una lepre, tornano sbaldanziti verso il padrone, coi musi bassi e colle code spenzolate, così in quella scompigliata notte tornavano i bravi al palazzotto di don Rodrigo.</s>
    <s id="1:2">Egli passeggiava innanzi e indietro al buio per una stanzaccia disabitata del piano superiore, che guardava sulla spianata.</s>
    <s id="1:3">Tratto tratto si fermava a tender l'orecchio, a traguardare per le fessure delle imposte sdruscite, pieno d'impazienza e non scevro d'inquietudine, non solo per l'incertezza della riuscita, ma anche per le conseguenze possibili; perchè ell'era la più grossa e la più arrischiata a cui il valentuomo avesse ancor messo mano.</s>
    <s id="1:4">Si andava però rassicurando col pensiero delle precauzioni prese perchè non rimanesse alcun indizio del fatto suo.</s>
    <s id="1:5">– Quanto ai sospetti, me ne rido.</s>
    <s id="1:6">Vorrei un po' sapere chi sarà quell'appetitoso che voglia venir qua su a chiarirsi se c'è o non c'è una giovane.</s>
    <s id="1:7">Venga, venga quel tanghero, che sarà ben ricevuto.</s>
    <s id="1:8">Venga il frate, venga.</s>
    <s id="1:9">La vecchia? vada a Bergamola vecchia.</s>
    <s id="1:10">La giustizia? </s>
    <s id="1:11">Poh la giustizia!</s>
    <s id="1:12">Il podestà non è mica un ragazzo nè un matto.</s>
    <s id="1:13">E a Milano? </s>
    <s id="1:14">Chi si cura di costoro a Milano?</s>
    <s id="1:15">Chi darebbe lor retta? </s>
    <s id="1:16">Chi sa che ci sieno?</s>
    <s id="1:17">Sono come gente perduta sulla terra, non hanno nè anche un padrone: gente di nessuno.</s>
    <s id="1:18">Via, via, niente paura.</s>
    <s id="1:19">Come rimarrà Attilio, domattina!</s>
    <s id="1:20">Vedrà vedrà s'io son uomo da ciarle e da vanti.</s>
    <s id="1:21">E poi... se mai nascesse qualche imbroglio... che so io? qualche nimico che volesse cogliere questa occasione... anche Attilio saprà consigliarmi: c'è impegnato l'onore di tutto il parentado. </s>
    <s id="1:22">– Ma il pensiero sul quale si fermava di più, perchè in esso trovava insieme un acquietamento dei dubbii e un pascolo alla passione principale, era il pensiero delle lusinghe, delle promesse ch'egli adopererebbe ad imbonire Lucia. </s>
    <s id="1:23">– Avrà tanta paura di trovarsi qui sola, in mezzo a costoro, a queste facce, che... il viso più umano qui son io, per bacco... che dovrà ricorrere a me, piegarsi ella a pregare; e se prega... </s>
    <s id="1:24">– Mentre fa questi bei conti, ode un calpestìo, va alla finestra, apre un pochetto, fa capolino; son dessi. </s>
    <s id="1:25">– E la lettiga?</s>
    <s id="1:26">Diavolo! dove è la lettiga?</s>
    <s id="1:27">Tre, cinque, otto; ci son tutti; c'è anche il Griso; la lettiga non c'è: diavolo! diavolo! il Griso me ne renderà conto. </s>
    <s id="1:28">– Entrati che furono, il Griso depose in un angolo d'una stanza terrena il suo bordone, depose il cappellaccio e il sanrocchino, e come portava la sua carica, che in quel momento nessuno gl'invidiava, salì a render quel conto a don Rodrigo.</s>
    <s id="1:29">Questi l'aspettava in capo della scala; e vistolo apparire con quella goffa e sguaiata presenza del birbone deluso, «ebbene,» gli disse, o gli gridò: «signor spaccone, signor capitano, signor lasci-fare-a-me?»</s>
    <s id="1:30">«L'è dura,» rispose il Griso, restando con un piede sul primo scalino, «l'è dura di riscuoter dei rimproveri, dopo aver lavorato fedelmente, e cercato di fare il proprio dovere, e arrischiata anche la pelle.»</s>
    <s id="1:31">«Com'è andata?</s>
    <s id="1:32">Sentiremo, sentiremo,» disse don Rodrigo, e s'avviò verso la sua stanza, dove il Griso lo seguì, e tosto fece la sua relazione di ciò ch'egli aveva disposto, fatto, veduto e non veduto, inteso, temuto, riparato; e la fece con quell'ordine e con quella confusione, con quella dubbiezza e con quello stordimento che dovevano per forza regnare insieme nelle sue idee.</s>
    <s id="1:33">«Tu non hai torto, e ti sei portato bene,» disse don Rodrigo: «hai fatto quello che si poteva; ma... ma, che sotto queste tegole ci fosse una spia!</s>
    <s id="1:34">Se c'è, se lo arrivo a scoprire, e lo scopriremo se c'è, te lo aggiusto io; ti so dir io, Griso, che lo concio pel dì delle feste.»</s>
    <s id="1:35">«Anche a me, signore,» disse questi, «è corso per la mente un tal sospetto: e se fosse vero, se si venisse a scoprire un birbone di questa sorte, il signor padrone l'ha da mettere nelle mie mani.</s>
    <s id="1:36">Uno che si fosse preso il divertimento di farmi passare una notte come questa! toccherebbe a me di pagarlo.</s>
    <s id="1:37">Però, dal tutto insieme m'è paruto di poter rilevare che ci debb'essere qualche altro garbuglio, che per ora non si può capire.</s>
    <s id="1:38">Domani, signore, domani se ne vedrà l'acqua chiara.»</s>
    <s id="1:39">«Non siete stati riconosciuti almeno?»</s>
    <s id="1:40">Il Griso rispose che egli sperava di no, e la conchiusione del colloquio fu che don Rodrigo gli ordinò pel domani tre cose che colui avrebbe sapute ben pensare anche da sè.</s>
    <s id="1:41">Spedire al mattino per tempissimo due uomini a fare al console quella tale intimazione, che fu fatta come abbiamo veduto; due altri al casolare per ronzarvi d'attorno, onde tenerne lontano ogni ozioso che quivi capitasse, e sottrarre ad ogni sguardo la lettiga fino alla notte prossima, in cui si sarebbe mandata a prendere, giacchè per allora non conveniva fare altri movimenti da dar sospetto; andar poi egli alla scoperta, e mandare anche altri dei più disinvolti e di buona testa, per saper qualche cosa delle cagioni e della riuscita del guazzabuglio di quella notte.</s>
    <s id="1:42">Dati tali ordini, don Rodrigo se ne andò a dormire, e vi lasciò andare anche il Griso, congedandolo con molte lodi dalle quali traspariva evidentemente l'intenzione di ristorarlo, e in certo modo di fargli scusa degl'improperii precipitati coi quali lo aveva accolto.</s>
    <s id="1:43">Va dormi, povero Griso, che tu dei averne bisogno.</s>
    <s id="1:44">Povero Griso!</s>
    <s id="1:45">In faccende tutto il giorno, in faccende mezza la notte, senza contare il pericolo di cader nell'unghie dei villani, o di acquistarti una taglia per rapto di donna honesta, in aggiunta di quelle che già hai addosso; e poi esser ricevuto a quel modo! </s>
    <s id="1:46">Ma! così pagano gli uomini sovente.</s>
    <s id="1:47">Tu hai però potuto vedere in questa occasione che qualche volta si fa ragione secondo il merito e i conti si aggiustano, anche in questo mondo.</s>
    <s id="1:48">Va dormi per ora: che un giorno tu avrai forse a somministrarcene un'altra prova, e più notabile di questa.</s>
    <s id="1:49">Al mattino vegnente, il Griso era attorno di nuovo in faccende, quando don Rodrigo si alzò.</s>
    <s id="1:50">Cercò tosto del conte Attilio il quale, vedendolo spuntare, fece un viso e un atto da beffa, e gli gridò incontro: «san Martino!»</s>
    <s id="1:51">«Non so che dire,» rispose don Rodrigo, giugnendogli a canto: «pagherò la scommessa; ma non è questo che più mi scotta.</s>
    <s id="1:52">Non vi aveva detto nulla, perchè, lo confesso, io mi pensava di farvi stordire stamattina.</s>
    <s id="1:53">Ma... basta, ora vi dirò tutto.»</s>
    <s id="1:54">«C'è una mano di quel frate in questo negozio,» disse il cugino, dopo aver tutto ascoltato con sospensione, con maraviglia, e con più di serietà che non si sarebbe aspettato da un cervello così balzano.</s>
    <s id="1:55">«Quel frate,» continuò egli, «con quel suo fare di gatta morta, con quel suo parlare a sproposito, io l'ho per un brigante e per un dritto.</s>
    <s id="1:56">E voi non vi siete fidato di me, non mi avete mai detto bene schiettamente che cosa sia venuto qui a impastocchiarvi l'altro giorno.»</s>
    <s id="1:57">Don Rodrigo riferì il colloquio.</s>
    <s id="1:58">«E voi avete sofferto tanto?» sclamò il conte Attilio: «E lo avete lasciato partire come era venuto?»</s>
    <s id="1:59">«Che volevate, ch'io mi tirassi addosso tutti i cappuccini d'Italia?»</s>
    <s id="1:60">«Non so,» disse il conte Attilio, «se in quel momento mi sarei ricordato che vi fosse al mondo altri cappuccini che quel temerario birbante; ma via, pure nelle regole della prudenza, manca il modo, di prendersi soddisfazione anche d'un cappuccino? </s>
    <s id="1:61">Bisogna saper raddoppiare a tempo le gentilezze a tutto il corpo, e allora si può impunemente dare una mano di bastonate ad un membro.</s>
    <s id="1:62">Basta; ha scansata la punizione che gli stava più bene; ma lo piglio io sotto la mia protezione, e voglio aver io la consolazione d'insegnargli come si parla ai pari nostri.»</s>
    <s id="1:63">«Non mi fate peggio.»</s>
    <s id="1:64">«Fidatevi una volta, che vi servirò da parente e da amico.»</s>
    <s id="1:65">«Che cosa pensate di fare?»</s>
    <s id="1:66">«Non lo so ancora; ma lo servirò io di sicuro il frate.</s>
    <s id="1:67">Ci penserò, e... il signor conte zio del consiglio segreto è quegli che m'ha da fare il servigio.</s>
    <s id="1:68">Caro signor conte zio!</s>
    <s id="1:69">Quanto mi diverto ogni volta che lo posso far lavorare per me, un politicone di quel calibro!</s>
    <s id="1:70">Posdomani sarò a Milano, e in un modo o in un altro, il frate sarà servito.»</s>
    <s id="1:71">Venne frattanto la colezione, la quale non interruppe il discorso d'un affare di quella importanza.</s>
    <s id="1:72">Il conte Attilio ne parlava a cuor libero, e sebbene vi prendesse quella parte che richiedevano la sua amicizia pel cugino e l'onore del nome comune, secondo le idee ch'egli aveva di amicizia e di onore, pure tratto tratto non poteva tenersi di trovare un po' da ridere nella mala ventura dell'amico parente.</s>
    <s id="1:73">Ma don Rodrigo che era in causa propria e che, pensandosi di far chetamente un gran colpo l'aveva fallito con istrepito, era agitato da passioni più gravi, e distratto da pensieri più noiosi.</s>
    <s id="1:74">«Di bei chiacchieramenti,» diceva egli, «faranno questi mascalzoni in tutto il contorno. </s>
    <s id="1:75">Ma che m'importa?</s>
    <s id="1:76">Quanto alla giustizia, me ne rido: prove non ce n'è; quando ce ne fosse, me ne riderei egualmente: a buon conto ho fatto stamattina avvertire il console che si guardi bene di far deposizione dell'avvenuto. </s>
    <s id="1:77">Non ne seguirebbe nulla; ma le chiacchiere quando vanno in lungo, mi seccano. </s>
    <s id="1:78">Basta bene ch'io sia stato burlato così barbaramente.» </s>
    <s id="1:79">«Avete fatto benissimo,» rispondeva il conte Attilio.</s>
    <s id="1:80">«Codesto vostro podestà... gran caparbio, gran testa busa, gran seccatore d'un podestà... è poi un galantuomo, un uomo che sa il suo dovere; e appunto quando s'ha che fare con persone tali, bisogna aver più cura di non le mettere in impicci.</s>
    <s id="1:81">Se un paltoniere di console fa una deposizione, il podestà, per quanto sia ben intenzionato, bisogna pure che...»</s>
    <s id="1:82">«Ma voi,» interruppe con un po' di stizza don Rodrigo, «voi guastate le mie faccende con quel vostro contraddirgli in tutto, e dargli sulla voce, e canzonarlo anche all'occorrenza.</s>
    <s id="1:83">Che diavolo, che un podestà non possa esser bestia e ostinato, quando nel rimanente è un galantuomo!»</s>
    <s id="1:84">«Sapete, cugino,» disse guardandolo con un occhio di maraviglia beffarda il conte Attilio, «sapete voi, che io comincio a credere che abbiate un po' di paura?</s>
    <s id="1:85">Mi pigliate sul serio anche il podestà...»</s>
    <s id="1:86">«Via via, non avete detto voi stesso che bisogna tener conto...?»</s>
    <s id="1:87">«L'ho detto: e quando si tratta d'un affare serio, vi farò vedere che non sono un ragazzo.</s>
    <s id="1:88">Sapete che cosa mi basta l'animo di fare per voi?</s>
    <s id="1:89">Son uomo da andare in persona a far visita al signor podestà. </s>
    <s id="1:90">Ah, sarà egli contento dell'onore?</s>
    <s id="1:91">E son uomo da lasciarlo parlare per mezz'ora del conte duca, e del nostro signor castellano spagnuolo, e da dargli ragione in tutto, anche quando ne dirà di quelle così sterminate.</s>
    <s id="1:92">Getterò poi io qualche parolina sul conte zio del consiglio segreto: e voi sapete che effetto fanno quelle paroline nell'orecchio del signor podestà.</s>
    <s id="1:93">Alla fine delle fini, ha più bisogno egli della nostra protezione, che voi della sua condiscendenza.</s>
    <s id="1:94">Farò di buono, e vi andrò, e ve lo lascerò meglio disposto che mai.» </s>
    <s id="1:95">Dopo queste e qualche altre simili parole, il conte Attilio uscì a cacciare, e don Rodrigo stette con ansietà aspettando il ritorno del Griso.</s>
    <s id="1:96">Venne costui finalmente sull'ora del pranzo, a fare la sua relazione.</s>
    <s id="1:97">Il garbuglio di quella notte era stato tanto clamoroso, la sparizione di tre persone da un paesello era un così gran fatto, che le ricerche, e per interessamento e per curiosità, dovevano naturalmente esser molte e calde e insistenti; e dall'altra parte gl'informati di qualche cosa erano troppi per andar tutti d'accordo a tutto tacere.</s>
    <s id="1:98">Perpetua non poteva mettere il capo all'uscio che non fosse tempestata da colui e da colei, perchè dicesse chi era stato a far quella gran paura al suo padrone: e Perpetua, riandando e raccozzando tutte le circostanze del fatto, e comprendendo come era stata infinocchiata da Agnese, sentiva tanta stizza di quella perfidia, che aveva proprio bisogno d'un po' di sfogo.</s>
    <s id="1:99">Non già ch'ella si andasse lamentando col terzo e col quarto del modo tenuto per infinocchiar lei: su di ciò ella non fiatava; ma il tiro fatto al suo povero padrone non lo poteva passare onninamente sotto silenzio; e sopra tutto che un tiro tale fosse stato concertato e tentato da quella quietina, da quel giovane dabbene, da quella buona vedova.</s>
    <s id="1:100">Don Abbondio poteva bene comandarle risolutamente, e pregarla cordialmente che tacesse; ella poteva bene ripetergli che non faceva mestieri d'inculcarle una cosa tanto chiara e tanto naturale; certo è che un tanto segreto stava nel cuore della povera donna, come in una botte vecchia e mal cerchiata un vino cavato molto giovane, che grilla e gorgoglia e ribolle, e se non manda il cocchiume per aria, vi si travaglia tanto all'intorno, che ne esce in ischiuma, e trapela tra doga e doga, e gocciola di qua e di là, tanto che uno può berne, e dire a un di presso che vino è.</s>
    <s id="1:101">Gervaso a cui non pareva vero d'essere una volta più informato degli altri, a cui non pareva picciola gloria l'avere avuta una grossa paura, a cui, per aver tenuto mano ad una cosa che sapeva di criminale, pareva d'esser diventato un uomo come gli altri, crepava di voglia di vantarsene.</s>
    <s id="1:102">E quantunque Tonio, che pensava seriamente alle inquisizioni e ai processi possibili e al conto da rendere, gli facesse, colle pugna sul muso, di gran precetti, pure non ci fu verso di soffocargli in bocca ogni parola.</s>
    <s id="1:103">Del resto Tonio anch'egli, dopo essere stato quella notte assente di casa in ora insolita, tornando a casa con un passo e con un sembiante insolito, e con una agitazione d'animo che lo disponeva alla sincerità, non potè dissimulare il fatto a sua moglie; la quale non era muta.</s>
    <s id="1:104">Chi parlò meno, fu Menico; perchè appena ebbe egli raccontato ai parenti la storia e l'oggetto della sua spedizione, parve a questi così terribil cosa che un loro figliuolo fosse stato dentro a guastare una faccenda di don Rodrigo, che quasi quasi non lasciarono finire al ragazzo la sua narrazione.</s>
    <s id="1:105">Gli fecero poi tosto i più forti e minacciosi comandamenti che si guardasse bene di dar pure un cenno di nulla: e al mattino vegnente, non parendo loro di essersi abbastanza assicurati, risolvettero di tenerlo chiuso in casa per quel giorno, e per qualche altro ancora.</s>
    <s id="1:106">Ma che? eglino stessi poi, novellando con la gente del paese, e senza voler mostrare di saperne più che altri, quando si veniva a quel punto oscuro della fuga dei nostri tre poveretti, e del come, e del perchè, e del dove, aggiungevano, quasi una cosa nota, che a Pescarenico s'erano rifuggiti.</s>
    <s id="1:107">Così anche questa circostanza entrò nel discorso comune.</s>
    <s id="1:108">Con tutti questi brani di notizie, messi poi insieme e uniti come si suole, e con la frangia che vi s'appicca naturalmente nel cucire, v'era da fare una storia d'una certezza e di una chiarezza più che comunale, e da esserne pago ogni intelletto più critico.</s>
    <s id="1:109">Ma quella invasione dei bravi, accidente troppo grave e troppo romoroso per esserne lasciato fuori, e del quale nessuno aveva una conoscenza un po' positiva, quell'accidente era ciò che più rendeva la storia scura e ingarbugliata.</s>
    <s id="1:110">Si mormorava il nome di don Rodrigo: in questo tutti andavan d'accordo; nel resto tutto era oscurità e dissenso.</s>
    <s id="1:111">Si parlava molto dei due bravacci ch'erano stati veduti nella via sul far della sera, e dell'altro che stava sulla porta dell'osteria; ma che lume si poteva egli ricavare da questo fatto così asciutto?</s>
    <s id="1:112">Si domandava bene all'oste chi era stato da lui la sera antecedente; ma l'oste non si ricordava pure se avesse veduto gente quella sera; e conchiudeva sempre che l'osteria è un porto di mare.</s>
    <s id="1:113">Sopra tutto, confondeva le teste e disordinava le congetture quel pellegrino veduto da Stefano e da Carlandrea, quel pellegrino che i malandrini volevano ammazzare, e che era partito con loro, o che eglino avevan portato via.</s>
    <s id="1:114">Che era egli venuto a fare?</s>
    <s id="1:115">Era un'anima buona comparsa per aiutare le donne; era un'anima cattiva d'un pellegrino birbante e impostore che veniva sempre di notte ad unirsi con chi facesse di quelle che egli aveva fatte vivendo; era un pellegrino vivo e vero che coloro avevano voluto ammazzare perchè si disponeva a svegliare il paese; era (vedete un po' che si va a pensare!) uno di quegli stessi malandrini travestito da pellegrino; era questo, era quello, era tante cose che tutta la sagacità e l'esperienza del Griso non sarebbe bastata a scoprire chi egli fosse, se il Griso avesse dovuto rilevare questa parte della storia dai discorsi altrui.</s>
    <s id="1:116">Ma, come il lettor sa, ciò che la rendeva imbrogliata agli altri, era appunto il più chiaro per lui: servendosene di chiave per interpretare le altre notizie raccolte da lui immediatamente e col mezzo degli esploratori subordinati, potè di tutto comporne per don Rodrigo una relazione bastantemente distinta. </s>
    <s id="1:117">Si chiuse tosto con lui e gli disse del colpo tentato dai poveri sposi, il che spiegava naturalmente la casa trovata vôta e il sonare a martello, senza che facesse mestieri di supporre traditori (come dicevano quei due galantuomini) in casa.</s>
    <s id="1:118">Disse della fuga; e anche di questa era facile trovare più d'una cagione: il timore degli sposi sorpresi in colpa, o qualche avviso della invasione, dato loro quando ella era scoperta, e il paese tutto levato.</s>
    <s id="1:119">Disse finalmente che s'erano riparati a Pescarenico; più in là non andava la sua scienza.</s>
    <s id="1:120">Piacque a don Rodrigo l'esser certo che nessuno l'aveva tradito e il vedere che non rimanevano tracce del suo fatto; ma fu quella una rapida e leggiera compiacenza.</s>
    <s id="1:121">«Fuggiti insieme!» gridò egli: «insieme!</s>
    <s id="1:122">E quel frate birbante! </s>
    <s id="1:123">Quel frate!» la parola usciva arrantolata dalla strozza e smozzicata fra i denti che mordevano il dito: il suo aspetto era brutto come le sue passioni.</s>
    <s id="1:124">«Quel frate me la pagherà.</s>
    <s id="1:125">Griso! non son chi sono... voglio sapere, voglio trovare... questa sera, voglio sapere dove sono. </s>
    <s id="1:126">Non ho pace.</s>
    <s id="1:127">A Pescarenico, subito, a sapere, a vedere, a trovare...</s>
    <s id="1:128">Quattro scudi subito, e la mia protezione per sempre.</s>
    <s id="1:129">Questa sera lo voglio sapere. </s>
    <s id="1:130">E quel birbone... !</s>
    <s id="1:131">E quel frate... !»</s>
    <s id="1:132">Il Griso di nuovo in campo; e la sera di quel giorno medesimo, egli potè riportare al suo degno padrone la notizia desiderata: ed ecco per qual modo.</s>
    <s id="1:133">Una delle più grandi consolazioni di questa vita è l'amicizia, e una delle consolazioni dell'amicizia è quell'avere a cui confidare un segreto.</s>
    <s id="1:134">Ora, gli amici non son divisi per coppie come i coniugi; ognuno, generalmente parlando, ne ha più d'uno: il che forma una catena, di cui nessuno potrebbe trovare il capo.</s>
    <s id="1:135">Quando adunque un amico si procura quella consolazione di deporre un segreto nel seno d'un altro, dà a costui la voglia di procurarsi la stessa consolazione alla sua volta.</s>
    <s id="1:136">Lo prega, è vero, di non dir nulla a nessuno; e una tal condizione, chi la prendesse nel senso rigoroso delle parole, troncherebbe immediatamente il corso delle consolazioni.</s>
    <s id="1:137">Ma la pratica generale ha voluto ch'ella obblighi soltanto a non confidare il segreto che ad un amico egualmente fidato, e imponendogli la condizione medesima.</s>
    <s id="1:138">Così d'amico fidato in amico fidato, il segreto gira e gira per quella immensa catena, tanto che giunge all'orecchio di colui o di coloro a cui il primo che ha parlato intendeva appunto di non lasciarlo giunger mai.</s>
    <s id="1:139">Avrebbe però ordinariamente a stare un gran pezzo in via, se ognuno non avesse che due amici: quello che gli dice e quello a cui ridice la cosa da tacersi.</s>
    <s id="1:140">Ma v'ha degli uomini privilegiati che li contano a centinaia; e quando il segreto è venuto ad uno di questi uomini, i giri divengono sì rapidi e sì moltiplici, che non è più possibile di tener loro dietro.</s>
    <s id="1:141">Il nostro autore non ha potuto accertarsi per quante bocche fosse corso il segreto che il Griso aveva ordine di scovare: fatto sta che il buon uomo da cui erano state scortate le donne a Monza, tornando col suo baroccio a Pescarenico sull'ora del vespero, s'abbattè, prima di toccar la soglia di casa, in un amico fidato, al quale raccontò in gran credenza la buona opera che aveva compiuta, e il seguito; e fatto sta che il Griso potè due ore dopo correre al palazzotto a riferire a don Rodrigo che Lucia e sua madre s'erano ricoverate in un convento di Monza, e che Renzo aveva seguitata la sua strada fino a Milano. </s>
    <s id="1:142">Don Rodrigo provò una scelerata allegrezza di quella separazione, e sentì rinascere un po' di quella scelerata speranza di giungere ai suoi fini.</s>
    <s id="1:143">Pensò al modo gran parte della notte, e si alzò di buon mattino con due disegni l'uno fermato, l'altro abbozzato.</s>
    <s id="1:144">Il primo era di spedir tosto il Griso a Monza, per aver più chiara contezza di Lucia, e sapere se e qual cosa si potesse tentare. </s>
    <s id="1:145">Fece dunque chiamar tosto quel suo fedele, gli pose in mano i quattro scudi, lo rilodò della abilità con che gli aveva guadagnati, e gli diede l'ordine che aveva premeditato.</s>
    <s id="1:146">«Signore...» disse tentennando il Griso.</s>
    <s id="1:147">«Che? non ho io parlato chiaro?»</s>
    <s id="1:148">«S'ella potesse mandare qualche altro...»</s>
    <s id="1:149">«Come?» </s>
    <s id="1:150">«Signore illustrissimo, io son pronto a dar la pelle pel mio padrone: e gli è il mio dovere; ma so anche ch'ella non vuole arrischiar troppo la vita dei suoi sudditi.»</s>
    <s id="1:151">«Ebbene?»</s>
    <s id="1:152">«Vossignoria illustrissima sa bene di quelle poche taglie ch'io ho addosso: e...</s>
    <s id="1:153">Qui son sotto la protezione di vossignoria; siamo una brigata; il signor podestà è amico di casa; i birri mi portano rispetto; e anch'io... è cosa che fa poco onore, ma pel quieto vivere... li tratto da amici.</s>
    <s id="1:154">In Milano la livrea di vossignoria è conosciuta; ma in Monza ... vi sono conosciuto io invece.</s>
    <s id="1:155">E sa vossignoria che, non dico per vantarmi, chi mi potesse consegnare alla giustizia, o presentar la mia testa, farebbe un bel colpo? </s>
    <s id="1:156">Cento scudi l'uno sull'altro, e la facoltà di liberar due banditi.»</s>
    <s id="1:157">«Che diavolo?» disse don Rodrigo: «tu mi riesci ora un can da pagliaio che ha cuore appena d'avventarsi alle gambe di chi passa su la porta, guardandosi indietro se quei di casa lo spalleggiano, e non s'assicura di allontanarsi quattro passi!»</s>
    <s id="1:158">«Credo, signor padrone, di aver dato prove...»</s>
    <s id="1:159">«Dunque!»</s>
    <s id="1:160">«Dunque,» ripigliò francamente il Griso, messo così al punto, «dunque vossignoria faccia conto ch'io non abbia parlato: cuor di leone, gamba di lepre, e son pronto a partire.»</s>
    <s id="1:161">«E io non ho detto che tu vada solo. </s>
    <s id="1:162">Piglia con te un paio dei migliori... lo Sfregiato, e il Tira-dritto, e va di buon animo, e sii il Griso. </s>
    <s id="1:163">Che diavolo!</s>
    <s id="1:164">Tre facce come le vostre, e che passano tranquillamente, chi vuoi che non sia contento di lasciarle passare?</s>
    <s id="1:165">Bisognerebbe che ai birri di Monza la vita fosse ben venuta a noia, per metterla su contra cento scudi a un giucco così rischioso.</s>
    <s id="1:166">E poi e poi, non credo di essere così sconosciuto colà, che la qualità di mio servitore non vi si conti per nulla».</s>
    <s id="1:167">Fatto al Griso questo po' di vergogna, gli diede poi più ampie e particolari istruzioni. </s>
    <s id="1:168">Il Griso tolse i due compagni e partì con una cera allegra e baldanzosa, ma bestemmiando nel segreto del cuore Monza e le taglie e le donne e le fantasie dei padroni; e camminava come il lupo, che spinto dal digiuno, colla ventraia raggrinzata, e i solchi del costolame impressi nel bigio vello, cala dai suoi monti dove tutto è neve, procede sospettosamente nel piano, s'arresta tratto tratto con una zampa sospesa, dimenando la coda spelazzata</s>
    <s id="1:169">Leva il muso, odorando il vento infido, se mai gli porti sentore d'uomo o di ferro, drizza gli orecchi acuti, e gira due occhi sanguigni da cui traluce insieme l'ardore della preda e il terrore della caccia.</s>
    <s id="1:170">Del rimanente, quel bel verso, chi volesse saper donde venga, è tratto da una diavoleria inedita di crociate e di lombardi, che presto non sarà più inedita, e farà un bel romore; e io l'ho pigliato perchè mi veniva a taglio, e donde l'ho tolto, lo dico per non farmi bello dell'altrui: che non pensasse taluno ch'ella sia una mia arte per far sapere che l'autore di quella diavoleria ed io siamo come fratelli, e ch'io frugo a mia voglia ne' suoi manoscritti.</s>
    <s id="1:171">L'altro macchinamento di don Rodrigo era sul modo di far che Renzo, staccato che s'era da Lucia, non le tornasse più vicino, nè mettesse più piede in paese.</s>
    <s id="1:172">Divisava di fare spargere voci di minacce e d'insidie, che giungendo a colui per mezzo di qualche amico, gli togliessero la volontà di tornare da quelle bande.</s>
    <s id="1:173">Pensava però che la più sicura sarebbe se si trovasse modo di farlo sfrattare dallo stato: e per riuscire in questo sentiva che più assai che la forza gli avrebbe potuto servir la giustizia.</s>
    <s id="1:174">Si poteva, per esempio, dare un po' di colore al tentativo fatto nella casa parrocchiale, dipingerlo come una aggressione, un atto sedizioso, e per mezzo del dottore fare intendere al podestà ch'egli era il caso di spiccare contra Renzo una buona cattura.</s>
    <s id="1:175">Ma il deliberante sentì tosto che non conveniva a lui di rimescolare quello sporco negozio; e senza stare altro a beccarsi il cervello, deliberò di aprirsi col dottore Azzecca-garbugli, quanto era necessario per fargli comprendere il suo desiderio.</s>
    <s id="1:176">– Le gride son tante! pensava don Rodrigo: e il dottore non è un'oca: qualche cosa che faccia al mio caso saprà trovare, qualche garbuglio da azzeccare a quel galuppo birbone: altrimenti gli muto il nome.</s>
    <s id="1:177">– Ma, (come vanno alle volte le faccende di questo mondo!) intanto che colui pensava al dottore come all'uomo più abile a servirlo in questo, un altr'uomo, l'uomo che nessuno s'immaginerebbe, Renzo medesimo, per dirla, lavorava di cuore a servirlo in un modo ben più certo e più speditivo di tutti quelli che il dottore avrebbe mai saputi divisare.</s>
    <s id="1:178">Ho veduto più volte un caro fanciullo, vispo a dir vero più del bisogno, ma che a tutti i segnali mostra di voler riuscire un galantuomo, l'ho, dico, veduto più volte affaccendato sulla sera a cacciare al coperto un suo gregge di porcellini d'India che aveva lasciati spaziare il giorno in un giardinetto.</s>
    <s id="1:179">Avrebb'egli voluto fargli andar tutti di brigata al covile; ma l'era fatica indarno: uno si sbandava a destra, e mentre il picciolo pastore correva per cacciarlo in ischiera, un altro, due, tre ne uscivano a sinistra, da ogni parte.</s>
    <s id="1:180">Di modo che, dopo essersi un po' impazientito, s'adattava al modo loro, spingeva prima dentro quei che eran più presso all'uscio, poi andava a pigliar gli altri a uno, a due, a tre, come gli veniva fatto.</s>
    <s id="1:181">Un giuoco simile ci è forza di fare coi nostri personaggi: ricoverata Lucia, siam corsi a don Rodrigo; ed ora lo dobbiamo abbandonare, per dar ricapito a Renzo che ci si para dinanzi.</s>
    <s id="1:182">Dopo la separazione dolorosa che abbiam raccontata, egli camminava da Monza verso Milano, con quell'animo che ognuno può figurarsi di leggieri.</s>
    <s id="1:183">Allontanarsi dalla casa, e quel che è più dal paese, e quel che è più ancora da Lucia, trovarsi sur una strada senza saper dove si andrebbe a posare il capo, e tutto per causa di quel birbone!</s>
    <s id="1:184">Quando quella immagine si presentava alla fantasia di Renzo, egli s'ingolfava tutto nella rabbia, e nel desiderio della vendetta; ma gli tornava poi alla mente quella preghiera che egli pure aveva proferita col suo buon frate nella chiesa di Pescarenico; e si ravvedeva: tornava a venir su la stizza; ma veggendo una immagine sul muro, egli si traeva il cappello, e si fermava un momento a pregar di nuovo: tanto che in quel viaggio egli ebbe ammazzato in cuor suo don Rodrigo e risuscitatolo, almeno venti volte.</s>
    <s id="1:185">La via era tutta sepolta allora tra due alte rive, fangosa, sassosa, solcata da rotaie profonde che dopo una pioggia divenivano rigagnoli, e dove quelle non erano letto bastante alle acque, inondata tutta e ridotta a pozzanghera, e presso che impraticabile.</s>
    <s id="1:186">A quei passi, un sentieruolo erto a guisa di scaglione su la riva indicava che altri passeggieri s'eran fatta una via nei campi.</s>
    <s id="1:187">Renzo salito per uno di quei valichi sul terreno più elevato, guardò dinanzi a sè, vide quella gran macchina del duomo sola sul piano, come se non di mezzo ad una città, ma sorgesse in un deserto, e ristette dimentico di tutti i suoi guai, a contemplare anche da lontano quell'ottava maraviglia, di cui aveva tanto inteso parlare fino dall'infanzia.</s>
    <s id="1:188">Ma dopo qualche momento volgendosi indietro, vide all'orizzonte quella giogaia frastagliata di montagne, vide distinto ed alto fra quelli il suo Resegone, si sentì tutto rimescolare il sangue, stette alquanto a guardar tristamente da quella parte, poi tristamente si rivolse, e seguitò il suo cammino.</s>
    <s id="1:189">A poco a poco cominciò poi a scoprir campanili e torri e cupole e tetti; scese allora nella via, camminò ancora qualche tempo, e quando si accorse d'esser ben presso alla città, s'accostò ad un viandante, e inchinatolo con tutto quel garbo che seppe, gli disse: «in cortesia, quel signore.»</s>
    <s id="1:190">«Che volete, bravo giovane?»</s>
    <s id="1:191">«Saprebbe ella insegnarmi la strada più corta per andare al convento dei cappuccini dove sta il padre Bonaventura?»</s>
    <s id="1:192">L'uomo a cui Renzo si addirizzava, era un agiato abitante del contorno, che andato quella mattina a Milano per sue faccende, se ne tornava senza aver fatto nulla, in gran fretta, che non vedeva l'ora di trovarsi a casa, e avrebbe fatto volentieri di meno di quella fermata.</s>
    <s id="1:193">Con tutto ciò, senza dar segno d'impazienza, rispose molto piacevolmente: «figliuol caro, de' conventi ce n'è più d'uno: bisognerebbe che mi sapeste dir più chiaro quale è quello che voi cercate.»</s>
    <s id="1:194">Renzo allora si trasse di seno la lettera del padre Cristoforo, e la mostrò a quel signore, il quale lettovi: porta orientale, gliela rendette dicendo: «siete fortunato, bravo giovane; il convento che cercate è poco lontano di qui.</s>
    <s id="1:195">Prendete questo viottolo a mancina: è una scorciatoia; dopo non molto vi troverete ad un canto d'una fabbrica lunga e bassa: è il Lazzeretto; costeggiate il fossato che lo circonda, e riuscirete alla porta orientale.</s>
    <s id="1:196">Entrate, e dopo tre o quattrocento passi, vedrete aprirsi una piazzetta con de' begli olmi; ivi è il convento, che uno non lo può fallare.</s>
    <s id="1:197">Dio vi assista, bravo giovane.»</s>
    <s id="1:198">E accompagnando le ultime parole con un gesto grazioso della mano, se ne andò.</s>
    <s id="1:199">Renzo rimase stupefatto ed edificato della buona maniera dei cittadini verso i foresi; e non sapeva ch'egli era un giorno fuori dell'ordinario, un giorno in cui le cappe s'umiliavano dinanzi ai farsetti.</s>
    <s id="1:200">Fece la via che gli era stata segnata, e si trovò alla porta orientale. </s>
    <s id="1:201">Non bisogna però che a questo nome il lettore si lasci correre alla fantasia le immagini che ora vi sono associate: quell'ampia e dritta strada fiancheggiata di pioppi, al di fuori; quel varco spazioso tra due fabbriche cominciate, se non altro, con pretensione; nel primo ingresso quelle due salite laterali allo spalto dei bastioni, inclinate regolarmente, spianate, orlate d'alberi; quel giardino da una parte, più in là quei palazzi a destra e a sinistra della gran via del borgo.</s>
    <s id="1:202">Quando Renzo entrò per quella porta, la via al di fuori andava diritta per tutta la lunghezza del Lazzeretto, che per quel tratto non poteva far di meno; poi scorreva sghemba e stretta fra due siepi.</s>
    <s id="1:203">La porta consisteva in due pilastri con sopra una tettoia per riparare le imposte, e dall'un lato una casipola pei gabellieri.</s>
    <s id="1:204">Le imboccature dei bastioni scendevano in pendìo irregolare, e lo spazzo era una superficie aspra e ineguale di rottami e di cocci gittati a caso.</s>
    <s id="1:205">La via del borgo che si apriva dinanzi a chi entrava per quella porta, non si assomiglierebbe male a quella che ora s'affaccia a chi entri per la porta Tosa.</s>
    <s id="1:206">Un fossatello le scorreva nel mezzo fino a pochi passi dalla porta, e la partiva così in due stradette tortuose, coperte di polvere o di fanghiglia, secondo la stagione.</s>
    <s id="1:207">Al punto dov'era e dov'è tuttora quella contraduzza chiamata di Borghetto, il fossatello si gittava in una chiavicaccia, e per di là nell'altro fossato che lambe le mura.</s>
    <s id="1:208">Quivi era una colonna con sopra una croce, detta di san Dionigi: a destra e a sinistra erano orti cinti di siepe, e ad intervalli casucce, abitate per lo più da lavandai.</s>
    <s id="1:209">Renzo entra, passa; nessuno de' gabellieri gli fa motto: il che gli parve un gran fatto, giacchè da quei pochi del suo paese che potevano vantarsi d'essere stati a Milano aveva inteso raccontar mirabilia dei frugamenti e delle interrogazioni a cui veniva quivi sottoposto chi giugnesse da fuori.</s>
    <s id="1:210">La via era deserta, tal che s'egli non avesse inteso un ronzìo lontano che indicava un gran movimento, gli sarebbe paruto d'entrare in una città abbandonata.</s>
    <s id="1:211">Andando innanzi, senza saper quello che si dovesse pensare, vide sullo spazzo certe strisce bianche, come di neve; ma neve non poteva essere, ch'ella non viene a strisce, nè per l'ordinario in quella stagione.</s>
    <s id="1:212">Si fece sopra una di quelle, guardò, toccò, e fu chiarito ch'ella era farina. </s>
    <s id="1:213">– Grande abbondanza, diss'egli tra sè, debb'essere in Milano, se ci si strazia a questo modo la grazia di Dio.</s>
    <s id="1:214">Ci davano poi ad intendere che la carestia è da per tutto.</s>
    <s id="1:215">Ecco come fanno per tener quieta la povera gente di fuori. </s>
    <s id="1:216">– Ma dopo pochi altri passi, giunto in pari alla colonna, vide appiedi di quella qualche cosa di più strano; vide sugli scaglioni del piedestallo certe cose sparse, che certamente non erano ciottoli, e se fossero state sul banco d'un fornaio, non si sarebbe dubitato un momento di chiamarle pani.</s>
    <s id="1:217">Ma Renzo non ardiva creder così tosto ai suoi occhi; perchè diamine! non era luogo da pani quello.</s>
    <s id="1:218">– Vediamo un po' che negozio è questo, – diss'egli ancora tra sè, andò in verso la colonna, si chinò, ne ricolse uno: era veramente un pane tondo, bianchissimo, e quale Renzo non era solito mangiarne che nei giorni solenni.</s>
    <s id="1:219">– È pane da vero! diss'egli ad alta voce; tanta era la sua maraviglia: – così lo seminano in questo paese? in quest'anno? e non si scomodano per ricorlo quando cade?</s>
    <s id="1:220">Che sia il paese di cuccagna questo?</s>
    <s id="1:221">– Dopo dieci miglia di viaggio all'aria fresca del mattino, quel pane, subito dopo la maraviglia, gli risvegliò l'appetito. </s>
    <s id="1:222">– Lo piglio? deliberava tra sè: poh! l'hanno lasciato qui alla discrezione dei cani, tanto fa che ne goda anche un cristiano.</s>
    <s id="1:223">Alla fine, se vien oltre il padrone, glielo pagherò. </s>
    <s id="1:224">– Così pensando, si pose in una tasca quello che già teneva, ne prese un secondo e lo pose nell'altra, un terzo e cominciò a mangiare, e si rimise in via più incerto che mai e desideroso di chiarirsi che storia fosse quella.</s>
    <s id="1:225">Appena mosso, vide spuntar gente che veniva dall'interno della città, e adocchiò attentamente quei che apparivano i primi.</s>
    <s id="1:226">Erano un uomo, una donna, e qualche passo indietro un ragazzotto, tutti e tre con un carico addosso che pareva superiore alle forze loro, e tutti e tre in una figura strana.</s>
    <s id="1:227">L'abito o la cenceria infarinata; infarinate le facce, e per sopra più stravolte e accese; l'andare non solo faticoso per lo peso, ma doglioso, come di membra peste e ammaccate.</s>
    <s id="1:228">L'uomo reggeva a stento in collo un gran sacco di farina il quale, bucato qua e là, ne lasciava sfuggire qualche sprazzo ad ogni intoppo, ad ogni mossa disequilibrata.</s>
    <s id="1:229">Ma più sconcia era la figura della donna: un corpaccio smisurato, e due braccia allargate che parevano sostenerlo a fatica, e avevano figura di due manichi curvati dal collo alla pancia d'un'anforaccia; e di sotto a quel corpaccio uscivano due gambe nude fin sopra il ginocchio, che procedevano barcollando.</s>
    <s id="1:230">Renzo guardò fiso e vide quel gran corpo essere la gonnella che la donna teneva rivolta in su, con entro farina quanta ve ne poteva capire, e un po' davantaggio; tanto che tratto tratto ne svolava pur via un qualche spolvero.</s>
    <s id="1:231">Il ragazzotto teneva con ambe le mani sul capo una corba colma di pani; ma, per aver le gambe più corte dei suoi parenti, rimaneva a poco a poco indietro, e uscendo poi di passo a ogni tanto per raggiungerli, la corba andava fuor di sesto, e qualche pane cadeva.</s>
    <s id="1:232">«Se ne getti ancor uno, brutto dappoco...» disse la madre, digrignando i denti verso il ragazzo.</s>
    <s id="1:233">«Io non li getto io; cadono essi.</s>
    <s id="1:234">Come ho da fare?» rispose quegli.</s>
    <s id="1:235">«Ih! buon per te, che ho le mani impedite,» ripigliò la donna, dimenando i pugni, come se desse una spellicciatura al poveretto; e con quel movimento mandò via una nuvola di farina, da farne più che i due pani lasciati cadere allora dal ragazzo.</s>
    <s id="1:236">«Via, via,» disse l'uomo: «torneremo addietro a ricorli, o qualcheduno li ricorrà.</s>
    <s id="1:237">Da tanto tempo stentiamo: ora che viene un po' d'abbondanza, godiamola in santa pace.»</s>
    <s id="1:238">In tanto sopraggiungeva gente da fuori; e uno di questi accostatosi alla donna, «dove si va a pigliare il pane?» le domandò. </s>
    <s id="1:239">«Innanzi, innanzi,» rispose ella; e quando furono dieci passi lontano, soggiunse borbottando: «questi foresi birboni verranno a spazzar tutti i forni e tutti i magazzini, e non resterà più niente per noi.»</s>
    <s id="1:240">«Un po' per uno, taccola,» disse il marito. </s>
    <s id="1:241">«Abbondanza, abbondanza.»</s>
    <s id="1:242">Da questo e dal consimile che vedeva e udiva, Renzo cominciò a raccogliere che egli era giunto in una città sollevata, e che quello era un giorno di conquista, vale a dire che ognuno pigliava a proporzione della voglia e della forza, dando busse in pagamento.</s>
    <s id="1:243">Per quanto noi desideriamo di far fare buona figura al nostro povero montanaro, la sincerità storica ci obbliga a dire che il suo primo sentimento fu di compiacenza.</s>
    <s id="1:244">Egli aveva così poco di che lodarsi dell'andamento ordinario delle cose, che si trovava inclinato ad approvare ciò che lo mutasse comunque.</s>
    <s id="1:245">E del rimanente egli, che non era un uomo superiore al suo secolo, viveva pure in quella opinione o in quella passione comune, che la scarsezza del pane fosse cagionata dagli ammassatori e dai fornai, e volentieri credeva giusto ogni modo di tor loro dalle mani l'alimento che essi, secondo quell'opinione, negavano crudelmente alla fame di tutto un popolo.</s>
    <s id="1:246">Pure, fece proponimento di star fuori del garbuglio, e si rallegrò di essere avviato ad un cappuccino, che gli darebbe ricovero e buon indirizzo.</s>
    <s id="1:247">Così pensando, e guardando intanto ai nuovi conquistatori che apparivano carichi di spoglie, fece la breve strada che gli rimaneva per giungere al convento.</s>
    <s id="1:248">Dove ora sorge quel bel palazzo con quell'alta loggia, v'era allora, e v'era ancora non sono molti anni, una piazzetta, e in fondo a quella la chiesa e il convento dei cappuccini con quattro grandi olmi dinanzi.</s>
    <s id="1:249">Noi ci rallegriamo, non senza invidia, con quei nostri lettori che non hanno veduto le cose in quello stato: ciò vuol dire che sono molto giovani, e non hanno avuto tempo di far molte minchionerie.</s>
    <s id="1:250">Renzo andò dritto alla porta, ripose in seno il mezzo pane che gli rimaneva, cavò fuori e tenne preparata in mano la lettera, e tirò il campanello.</s>
    <s id="1:251">S'aperse uno sportellino che aveva una grata, e vi comparve la faccia del frate portinaio a domandare chi era.</s>
    <s id="1:252">«Uno di fuori, che porta al padre Bonaventura una lettera pressante del padre Cristoforo.»</s>
    <s id="1:253">«Date qui,» disse il portinaio, mettendo la mano alla grata.</s>
    <s id="1:254">«No, no,» disse Renzo: «gliel'ho da consegnare in proprie mani.»</s>
    <s id="1:255">«Non è in convento.»</s>
    <s id="1:256">«Mi lasci entrare, che lo starò aspettando,» replicò Renzo.</s>
    <s id="1:257">«Fate a mio modo,» riprese il frate: «andate ad aspettare in chiesa, che intanto potrete fare un po' di bene.</s>
    <s id="1:258">In convento non s'entra, per al presente.»</s>
    <s id="1:259">E detto questo, richiuse lo sportello. </s>
    <s id="1:260">Renzo rimase goffo colla sua lettera in mano.</s>
    <s id="1:261">Fe' dieci passi verso la porta della chiesa per seguire il consiglio del portinaio; ma poi pensò di dar prima un'altra occhiata al garbuglio.</s>
    <s id="1:262">Attraversò la piazzetta, si portò sull'orlo della via, e colle braccia incrocicchiate sul petto, si fermò a guardare a sinistra verso l'interno della città, dove il rimescolamento era più folto e più clamoroso.</s>
    <s id="1:263">Il vortice attrasse lo spettatore. </s>
    <s id="1:264">– Andiamo a vedere –, pensò egli, trasse di nuovo il pane, e sbocconcellando, si mosse verso quella parte.</s>
    <s id="1:265">Intanto ch'e' s'incammina, noi racconteremo brevemente al possibile le cagioni e i principii di quello sconvolgimento.</s>
  </p>
</text>
